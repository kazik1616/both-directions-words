
     __________________________________________________________________________________________________________________________________________________


   Pewnego dnia rano Lulek przyszedł, a właściwie przybiegł do mieszkania Cezarego zdyszany i niezwykle podniecony. Lecz w mieszkaniu nie można było mówić
   swobodnie, gdyż Buławnik siedział kamieniem, czegoś tam uczył się zajadle, przebierając między ludzkimi piszczelami. Lulek pokaszliwał coraz
   niecierpliwiej. Toteż Cezary wymyślił sposób na wygryzienie Buławnika z pokoju: wyłonił pewną sumę i posłał tamtego po serdelki, bułki, cukier i tytoń.

   Skoro tylko Buławnik trzasnął drzwiami, aż szyby zabrzęczały w całej kamienicy, Lulek pisnął:

   - Ty! Słuchaj !

   Zanim Baryka mógł cokolwiek, według zapowiedzi, usłyszeć, musiał zapoznać się z serią kaszlów grubych i cienkich. Skoro się to nieco uspokoiło, Lulek
   mówił:

   - Dla ciebie jednego to robię, żeby cię przecie coś niecoś oświecić...

   - Zbytek łaski, mości dobrodzieju.

   - Żeby cię oświecić z boku. Możesz sobie o tym sądzić, co ja mówię, jak ci się żywnie podoba. Teraz masz sposobność usłyszenia prawdy...

   - Wstęp już słyszałem. Teraz może by pierwszy rozdział...

   - Otóż.... Uważaj !

   Lulek nachylił się i mówił najcichszym szeptem. Szept ten był istotnie znacznie cichszy niż świsty, charczenia i bulgotania żywiołów lasecznikowych w
   jego piersiach:

   - Jutro rano odbędzie się tutaj konferencja.

   - Czyja?

   - Partyjna - a właściwie - organizacyjno-informacyjna.

   - No?

   - Chcę ci zrobić łaskę i wprowadzić cię na tę konferencję. Usłyszysz nareszcie autentycznych ludzi w tym kraju.

   - Usłyszę autentycznych ludzi... Czy to jest jaki Cekaer?

   - Et! Co z tobą gadać! Ja takiego oto eks-żołdaka wprowadzę na posiedzenie Cekaeru! - gdyby istniał!... Mówię ci: konferencja
   organizacyjno-informacyjna.

   - Organizacyjno-informacyjna - jest to contradictio in adiecto. Albo organizacyjna, albo informacyjna.

   - Właśnie, że jest taka, jak ci mówię. Będą ludzie z organizacji i będą tacy jak ty, których należy oświecić i wziąć w rękę.

   - Mnie nikt nie będzie brał w rękę, boja nie jestem parasol ani łyżka.

   - Właśnie, że twój umysł trzeba ująć w karby. Podobnie jak zarząd partii jest mózgiem klasy robotniczej, tak samo takie rozumy jak twój - chwiejne,
   pełne naleciałości burżuazyjnych - muszą być nastawiane i kierowane przez rozum centralny, przez ideę-matkę.

   - Owszem, pójdę na ten raut.

   - Ja ci dam raut, romansowiczu nawłocki!

   - Mogę posłuchać, co tam bzdyczycie jeden po drugim utartymi na proszek do zębów frazesami, nie kontrolowani przez żaden rozum postronny. Mózg klasy
   robotniczej! Paradne!

   - Jest jeden warunek: dyskrecja! Nie piśniesz o tym - ale, uważaj - we własnym interesie.

   - "We własnym interesie". To już jest groźne. Ty, Lulek, masz chwile dużej wybujałości. A gdzie to ma być? Daleko? Pewno gdzie na końcu najdłuższej
   linii tramwajowej? Czy to na czarno - w spodniach - w żakiecie - z chustką do nosa? W mankietach obróconych białą stroną w stronę tego Cekaeru?

   Lulek srodze kaszlał. Po wykaszlaniu się wysyczał:

   - Przyjdę po ciebie o dziesiątej rano.

   - Zawiążesz mi oczy?

   - Zawiążę ci tylko język na supeł, żebyś swoim miłym gajowcom czego nie wypaplał. Zrozumiałeś?

   - No, dobrze. Już o tym słyszałem. Będę jutro w domu. Więc o dziesiątej?

   - O dziesiątej... - wyszeptał Lulek wznosząc na Cezarego oczy błagalne, oczy smutne, zimne oczy fanatyka.
     __________________________________________________________________________________________________________________________________________________

                                                                     POPRZEDNI ROZDZIAŁ

                                                                       SPIS TREŚCI

                                                                    NASTĘPNY ROZDZIAŁ
