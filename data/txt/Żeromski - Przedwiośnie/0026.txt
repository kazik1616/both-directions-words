
     __________________________________________________________________________________________________________________________________________________


   Termin pikniku nadciągał z chyżością, a nie wszystko jeszcze było gotowe. Raz w raz wpadał do Nawłoci posłaniec od pani Laury Kościenieckiej z
   rozkazami: jechać tam, przywieźć to albo gnać konno na złamanie karku do miasta po pewne nieodzowne sprawunki. Gnał już to Hipolit, już Cezary, a
   nieraz obadwaj jednocześnie.

   Pewnego jesiennego popołudnia Baryka odwiózł był pudła cukierków do Odolan na polecenie pani Kościenieckiej i nie mógł powrócić do Nawłoci z racji
   ulewnego deszczu. Konie, które go odstawiły z "towarem" do pałacu w Odolanach, odeszły w piknikowym również interesie do sąsiedniego dworu. Cezary
   czekał na powrót tych koni. Chory pan Storzan tego dnia miał się gorzej i nie był widzialny, a pielęgniarka- gospodyni dotrzymywała towarzystwa
   młodzieńcowi tylko do pewnego czasu. Obowiązki "powołały ją" do łoża chorego pana Storzana. Cezary pozostał sam w salonie smutnym i ciemnym jak dom
   przedpogrzebowy. Obejrzał już był wszystkie obrazy i sztychy wiszące na ścianach, przerzucił albumy z rysunkami rozmaitych minionych mistrzów -
   podśpiewywał, spacerował po dywanie wielkim jak skwer i puszystym jak trawnik skweru. Wiatr bił i tłukł w okna. Było mroczno, niemal ciemno, choć
   jeszcze dzień zwisał nad ziemią. Konie nie nadchodziły. Młody człowiek nudził się nie na żarty. Nie wypadało spać, choć sen ogarniał. Nie wypadało iść
   do innych pokojów, a salon obmierzł już do ostateczności. "Jednakowoż" Cezary zaryzykował. Wszedł do sąsiedniego gabineciku, a następnie uchylił drzwi
   do sali balowej. Była ogromna, świeżo wywoskowana i ozdobiona lampionami w kolorowych ("bajecznie"') batikach. Ciekawski minął i tę salę i otwarł drzwi
   do małego pokoju z werandą, wychodzącą na ogród. Wyszedł i na tę werandę, którą ostatni deszcz zalał szczodrze - i po paru betonowych stopniach zeszedł
   do ogrodu. Ale deszcz trzepał doskonale, więc cofnął się do domu i poprzez wszystkie te wspaniałości wrócił do pierwszego salonu. Zabierał się właśnie
   do jak najwygodniejszego ułożenia się w fotelu i nie odtrącał już nawet myśli o sekretnej drzemce, gdy rozległ się turkot. Nareszcie! Konie wróciły.

   "Pojadę" - myślał Cezary zabierając swe rzeczy.

   Tymczasem w szerokim i wspaniałym westybulu o marmurowej posadzce i lustrzanych ścianach dał się słyszeć głos pani Laury Kościenieckiej. Po chwili
   drzwi się otwarły i ona sama ukazała się w całej swej przepiękności.

   - Pan jeszcze tutaj?! - krzyknęła ze zdumieniem. - Myślałam, że pan już dawno wrócił do Nawłoci.

   - Nie, na utrapienie pani. Konie, które mię tu przywiozły, odjechały do Suchołustka. Miały po mnie wrócić. Nie wracają.

   - Skandal! Czemuż pan nie zażądał koni stąd, z Odolan? Wojskowy i nie umie rekwirować...

   - Nie chciałem czynić właśnie skandalu. Nie przepadam za metodami wojowania i rekwizycji. Liczyłem na to, że konie z Suchołustka lada chwila mogą
   nadejść. Wolałem cierpliwie poczekać. I oto, jak pani widzi, los mię za me cnoty szczodrze nagrodził.

   - Nie spostrzegam, żeby pana los czym wynagrodził! Ale cóż pan tutaj robił z tymi swymi cnotami? Sam jeden w tym ogromnym szpitalu?

   - Nudziłem się. Słuchałem, jak deszcz pada.

   - Biedny więzień! No, nie ma co! Odwiozę pana do Nawłoci.

   - Będę bardzo wdzięczny, a jak szczęśliwy, tego nawet nie próbuję wyrazić.

   - Chwileczkę... Trochę odpocznę. Dobrze?

   - Ach, pani... Pani Lauro...

   Śliczna pani Kościeniecka zrzuciła z ramion płaszcz, poprawiła włosy przed lustrem i usiadła w fotelu. Gdy zaś Cezary w locie chwytał płaszcz z jej
   ramion, owionął go przenikliwy zapach świetnej, mocnej perfumy. Gdy usiadł naprzeciwko wdowy-narzeczonej, ten zapach, tak, zdawało się, nikły, owinął
   się dookoła jego zmysłów niczym arkan niewidzialny. Widoczną za to podnietę stanowił kształt nogi wysuwający się spod krótkiej sukni. Cezary
   przypomniał sobie te stopy i nogi w grubych pończochach, wparte w spienione boki rumaka - nogi kształtne a sprężyste jak ze stali. Przymknął oczy i
   drapieżnym uśmieszkiem pokrywał swe prawdziwe uczucia.

   - Co za szkoda - mówiła piękna pani - że nie byłam teraz w domu. Już by konie dawno były po pana przyszły. Wracam z objazdu. Co za typy! Panie, co za
   typy! Zobaczy pan zresztą na własne oczy. Będziemy się bawić, bawić!

   - Pani czeka niecierpliwie na ten piknik?

   - Jeszcze by też!

   - Będzie pani dużo tańczyć`?

   - Och, będę!

   Pani Kościeniecka szczególnym ruchem przeciągnęła się w ramionach. Cezary patrzył na nią spod oka i nerwowe poziewanie przeciągało również całe jego
   ciało.

   - A pan będzie dużo tańczył?

   - Będę! Z panią.

   - Ze mną? Mój narzeczony jest niesłychanie zazdrosny.

   - Narzeczony... - wycedził Cezary. - On będzie niesłychanie zazdrosny, a ja będę z panią ciągle tańczył. Przecie to pani zaprosiła mię na ten piknik.

   - Pan sobie, widać, wyobraża, że on jest tak oto teoretycznie zazdrosny...

   - Może być teoretycznie i praktycznie, a ja będę z panią tańczył do upadłego. Przecie ta jego zazdrość musi się o coś zaczepić... Niechże wie, o co ma
   być zazdrosny!

   - Zobaczymy, jak to tam będzie na tym pikniku. A teraz trzeba już jechać... - rzekła pani Laura wstając ze swego miejsca.

   Cezary podał jej płaszcz, którego nie zdążyła zapiąć na guziki. Wyszli z tej sali do przedsionka, żegnani przez starego kamerdynera, który tłumaczył
   swego chlebodawcę i prosił o przebaczenie, iż pan jego nie może przyjąć "jaśnie pani". Pani Laura skinęła głową i minęła drzwi otwarte przez lokaja.
   Przed tymi drzwiami pod daszkiem podjazdowym stała sławna kareta, lśniąca z wierzchu i bielejąca wewnątrz od atłasu, zwana w okolicy "karetą miłosną"
   Kościenieckiego dla żony. Deszcz nieco nacichł, lecz mżył wciąż jeszcze siecią obfitych i gęstych kropelek.

   Pani Laura otworzyła sama drzwiczki karety i jak ptak wionęła do bielejącego wnętrza. Już mrok zapadał i stary furman zapalił był świece w latarniach
   obok kozła. Cezary, zaproszony uprzejmym gestem pani Kościenieckiej, wsunął się do karety. Mała, miękka dłoń pomogła mu podnieść się na stopień. Bez
   wahania, bez zwłoki przywarł ustami do tej ręki. A skoro drzwiczki zatrzasnął i skoro tylko konie skoczyły z miejsca, wpadając w zupełny mrok w
   wielkiej alei lipowej - pchnięty przez niestrzymaną potęgę szału Cezary ogarnął cudną kobietę ramionami, przywarł do jej ust płonącymi ustami i
   narzucił się jej z całą potęgą furii. Nie wydała okrzyku, nie westchnęła, gdy ją bezoporną i posłuszną zagarnął w posiadanie.

   Konie gnały szeroką piaszczystą drogą alei. Światła latarni rzucały nagłe strzały popłochu między wielkie pnie lip i topoli. Kareta na wybojach
   kołysała się to tam, to sam, jak łagodna kolebka. Czarne jej pudło i lustrzane okna, zasłonięte firankami, rzucały tajemnicze lśnienia i przecinały noc
   jesienną, która szybko zeszła na mokre łąki i zwiędłe pola. W tej dzikiej niespodziance rozkoszy, w niebezpieczeństwie, w locie pośród pól, w kołysaniu
   i drżeniu była otchłań radości obojga przygodnych kochanków. Oszaleli do cna od nagłej pasji, marzyli o rozkoszy swej, doświadczając jej w pełni.
   Pocałunki ich i pieszczoty były bezdenne jak ta noc, pełne potęgi niewyczerpanej jak fuga koni niosących się w przestrzeń.

   Od Odolan do Nawłoci liczono około pięciu wiorst drogi. Z alei odolańskich kareta wypadła w szczere pola. Lecz jakże prędko, jak nagle dał się znowu
   słyszeć huk drzew alei nawłockiej! Cezary klęcząc jeszcze, całował ręce Laury. Cały jego obłęd miłosny przepłynął w pytanie:

   - Czy narzeczony?...

   - Cicho! - wyrzuciła z piersi nie mogąc jeszcze tchu pochwycić.

   - Czy narzeczony?...

   - Nigdy! Nigdy! Przenigdy! Przysięgam na wszystko, co mam świętego...

   - Dlaczegóż pani wychodzi za mąż za tego człowieka?! Ach, prawda... Pani go kocha...

   - Cicho, cicho!

   - Dlaczego pani wychodzi za mąż za tego człowieka?

   - Wszystko to panu wytłumaczę. Opowiem. Panie! To już Nawłoć...

   Kareta zatoczyła półkole w okrąg gazonu przed dworem i stanęła. Cezary dwornie ucałował rękę pani Laury i skłonił się przed nią nisko - nisko. Nie
   chciała wysiąść i z nikim się widzieć. Drzwiczki zatrzasnęły się i znowu głośno zachrzęścił żwir drogi biegnącej dookoła gazonu. Wnet czarna kareta
   zniknęła w ciemnej czeluści szeregu drzew prastarych, jak namiętne, nie do wiary, senne przywidzenie.
     __________________________________________________________________________________________________________________________________________________

                                                                     POPRZEDNI ROZDZIAŁ

                                                                       SPIS TREŚCI

                                                                    NASTĘPNY ROZDZIAŁ
