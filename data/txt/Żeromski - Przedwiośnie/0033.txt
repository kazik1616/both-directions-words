
     __________________________________________________________________________________________________________________________________________________


   Cezary powrócił do swego pokoju chyłkiem, z twarzą osłoniętą, ażeby go zaś kto nie zobaczył ze śladem ciosu szpicruty na twarzy. Zawiązał twarz
   chustką, zakopał się w łóżko i zasnął jak kamień. Spał przez cały dzień i część nocy. Obudziło go światło w pokoju i odgłos kroków. To Hipolit
   Wielosławski stał nad łóżkiem. Cezary niechętnie podniósł głowę.

   - Cezary! Co się z tobą dzieje? Nie jadłeś i nie piłeś...

   - Spałem.

   - Dobrze. Ale każże sobie cokolwiek przynieść. Co każesz?

   - Proś, żeby mi tu przynieśli herbaty. Jestem cokolwiek niezdrów i dlatego nie mogę iść do stołu.

   - No, do stołu nie ma po co, bo już wszyscy dawno śpią. Ale Maciejunio coś ci sprokuruje.

   - Nie trzeba! Słowo ci daję, że nie trzeba! Poczekam do jutra.

   - Chłopcze! Co się z tobą dzieje! Co tam ukrywasz na twarzy?

   - Szedłem przez park wieczorem. Gałąź mię uderzyła w policzek.

   - Dziwna gałąź, która trafia akurat w policzek. Nawet gałęzie dają w naszych stronach po twarzy. Co za kraj przestarzałego honoru!

   - Tak. Kraj cokolwiek zanadto przestarzałego honoru.

   - Czaruś! - rzekł nagle Hipolit z wyrzutem - cóż ty, bracie, tak się kryjesz przede mną! Nie chcę ci się narzucać, skoro się kryjesz.

   - Ależ nie kryję się! Spałem.

   - Widzę przecie, że chowasz w sobie jakąś mękę. Coś się tu dzieje dookoła ciebie, czego nie mogę zrozumieć. Mówią mi różne głupstwa, a nawet świństwa.
   Niczemu nie wierzę. Teraz ta pręga na twarzy...

   - Daj mi pokój!

   - Czyż nie byliśmy żołnierzami jednego strzeleckiego rowu! - mówił Hipolit ze łzami, chwytając towarzysza za rękę. - Poznałem cię do dna i nie mieliśmy
   obadwaj tajemnicy przed sobą. Jeden za drugiego szedł jakby za siebie samego. Słowo -jeden trupem by się był położył za drugiego. A teraz ty w moim
   gnieździe rodzinnym, tu, na moich śmieciach, zmagasz się z jakimś wrogiem, a mnie w tej sprawie już nie masz za brata. To mię boli, Baryka!

   - Są sprawy, z których się zwierzyć nie można przed nikim, nawet przed tobą.

   - Nie ma takiej sprawy, z której ja nie mógłbym się przed tobą zwierzyć. Przecież nie chodzisz kraść koni ani nie rozbijasz na publicznej drodze!

   - No widzisz - prawie...

   - E, głupiś! Jedno ci powiem: jeżeli masz jakie zajście, jeżeli się z kim zmagasz, jeżeli na ciebie przypadła bieda ponad siły, nieszczęście głuche...
   Z kimkolwiek byłaby sprawa, o cokolwiek - stoję przy tobie! Słowo - i będę prał, jakbyś ty sam prał swoją własną ręką! Chcesz sekundanta, chcesz
   zastępcy, chcesz alter ego, chcesz pośrednika - o cokolwiek sprawa - jestem!

   - Dziękuję ci, Hip! Ja przecie wiem o tobie. Ale ja nie mam sprawy.

   - Kto cię uderzył przez twarz?

   - Gałąź w parku.

   - Nie chcesz mnie?

   - Nie.

   - Rozumiem. Już więcej ci się nie będę nastręczał ze swą figurą.

   - Hipolit, braciszku! Zostaw mię.

   - Już między nami, znaczy, nie ma tamtego, co było w rowach.

   - Powiem ci tylko jedno: tam w rowach nie było pięknych kobiet. O więcej się nie dopytuj. Dośpiewaj sobie resztę, bo nic ci więcej powiedzieć nie mogę.
   To sekret.

   - Sekret, o którym przez cały dzisiejszy dzień wszystkie wróble na wszystkich dachach ćwierkały.

   - Doprawdy?

   - A cóż ty myślisz! Chcę stanąć przy tobie, chcę cię zasłonić i walić na prawo i lewo... Co tylko każesz... A ty z pompą: sekret!

   - Mam do ciebie jedną wielką prośbę.

   - Wszystko!

   - Pozwól mi pojechać na tydzień, na dwa tygodnie do tego małego folwarczku - na Chłodek. Chciałbym być sam, nawet ciebie nie widywać... No, i żeby mnie
   ludzkie oko nie widziało. Chciałbym tę gębę zagoić i pomyśleć w tym czasie nad wszystkim, co mię tutaj otoczyło. Nie mogę teraz ani tutaj być, u was,
   ani wrócić do miasta. Mam w sobie tuman, tuman...

   - Dziś dam dyspozycję. Dostaniesz tam izdebkę. Ale to będzie małe, proste, ordynarne. Bo tam przecie nie ma komfortu.

   Cezary nie mógł mówić. Wyciągnął do przyjaciela rękę. Hipolit ujął jego dłoń i długo ją ściskał. A wreszcie puścił tę rękę z jękiem:

   - Na Chłodek - sam... Ech, ty głupcze! Ty dardanelski ośle! Zmarnowałeś Karusię! Uradziliśmy byli tutaj w rodzinie, żeby Karusię jakoś wyposażyć.
   Postanowiliśmy dać jej ten Chłodek w posagu. Zdawało się, że ty ją lubisz. Marzyłem: pobiorą się, osiądą na tym Chłodku. Myślałem, że będziemy przez
   życie nasze sąsiadami. Ech, ty głupcze!...
     __________________________________________________________________________________________________________________________________________________

                                                                     POPRZEDNI ROZDZIAŁ

                                                                       SPIS TREŚCI

                                                                    NASTĘPNY ROZDZIAŁ
